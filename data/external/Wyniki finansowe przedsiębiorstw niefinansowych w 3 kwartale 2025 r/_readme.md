Source: https://stat.gov.pl/obszary-tematyczne/podmioty-gospodarcze-wyniki-finansowe/przedsiebiorstwa-niefinansowe/wyniki-finansowe-przedsiebiorstw-niefinansowych-w-3-kwartale-2025-r-,12,61.html
Last update: 2025/11/25
Formats: XLSX
___

W 3 kwartale 2025 r.* wynik finansowy brutto badanych przedsiębiorstw niefinansowych był wyższy o 11,9% od uzyskanego rok wcześniej. Poprawie uległy wskaźniki ekonomiczno-finansowe. Nakłady inwestycyjne były o 0,3% wyższe niż w 3 kwartale 2024 r. (kiedy odnotowano spadek o 7,5%).

Przychody ogółem były wyższe (o 2,8%) od wartości przychodów osiągniętych rok wcześniej (3 878,7 mld zł w 3 kwartale 2025 r., 3 772,5 mld zł przed rokiem), a koszty ich uzyskania wzrosły o 2,4% (do 3 697,1 mld zł). Wskaźnik poziomu kosztów był niższy niż rok wcześniej (95,3% w 3 kwartale 2025 r., 95,7% przed rokiem), poprawił się też wskaźnik obrotu brutto (4,7%, wobec 4,3% przed rokiem) oraz wskaźnik rentowności obrotu netto (odpowiednio 3,7% oraz 3,5%). Przychody netto ze sprzedaży produktów, towarów i materiałów oraz koszty tej działalności wzrosły o 2,7%.